<div class="book-content">
    
        <p class="no-indent zoom-this">
 <!-- might need some streatching of the max-hight constraint-->   



                <p>
                        המתקיימות על פניו, אולם גם במקרה זה לא יהיה תיאור זה מלא ויראה רק צד אחד של התמונה.<br>
                        להבנת מלוא המשמעות של החיים על פני כדור הארץ, יהיה עלינו להוסיף גם תיאור של מערכות יחסים שונות, אשר מתקיימות בין הפרטים הפיזיים השונים, המצויים על פני כדור הארץ, ומשפיעים האחד על השני, במגוון צורות ונושאים, שבלעדיהם יראה תיאור החיים על פני כדור הארץ, חלקי בלבד.</p>


                        <p>מכל מגוון היחסים הניתנים לתיאור, נתרכז באחת התפיסות המודרניות, אשר התפתחה במהלך השנים האחרונות, וחודרת יותר ויותר למודעות הציבור.<br>
                                תפיסה זו רואה את כלל כדור הארץ כמערכת אקולוגית אחת גדולה<em>. </em>מערכת זו הנה&nbsp; <strong><em>מערכת סגורה</em></strong>&nbsp; כוללת,&nbsp; וכל התופעות המתרחשות בה נשארות כלואות בתוכה.</p>






                                <p>במהלך מאות השנים האחרונות כבש האדם את כדור הארץ כולו.&nbsp; תהליך זה החל ביישוב חלקים גדולים מכדור הארץ שנתגלו זה לא מכבר, והוו פוטנציאל&nbsp; ליישוב האוכלוסייה האנושית המתרבה, כמו גם פוטנציאל לאוצרות טבע רבים שמשכו את האדם.&nbsp;
                                        גידול האוכלוסייה המהיר, חייב את האדם להכשיר בהתמדה אדמות חדשות הראויות לעיבוד ולבנייה.&nbsp; כיבוש שטחים אלו בא כמעט תמיד, על חשבון ביעור יערות עד, שהתקיימו על פני כדור הארץ במשך מיליוני שנים.&nbsp;
                                        ביעור היערות אפשר הכשרה של קרקעות נוספות ויחד עם זאת סיפק&nbsp; עץ זול בכמויות גדולות, לצורכי בניה ומסחר.&nbsp;&nbsp; בהדרגה הלכו יערות גדולים ונשמדו,&nbsp; אזורי ביצות יובשו והוכשרו לצורכי האדם, וככל שגברה נוכחותו של האדם על פני כדור הארץ, היא הורגשה יותר בסביבה.&nbsp;
                                        האדם החל לגלות, כי לתועלת המעשית אותה הוא מפיק מהטבע, קיים מחיר כבד אותו משלם הטבע, ובעקיפין גם האדם עצמו.&nbsp;
                                        התברר כי יערות העד שהתקיימו באפריקה למשל, תרמו ישירות לשמירת האקלים ולוויסות כמות המשקעים שירדו על&nbsp; פני היבשת.&nbsp; כריתת שטחים גדולים של יערות עד, גרמה לירידת כמות המשקעים באזורים שונים, והפיכתם למדבריות צחיחים שהלכו והתפשטו לתוך היבשת, תוך שהם דוחקים את האדם ומחייבים כריתה נוספת של יערות, לצורך קיומו הפיזי.&nbsp;
                                        לשגשוגו של האדם היה מחיר נוסף אותו שילם הטבע.&nbsp; באותם שטחים אותם ניצל האדם, התקיימו <strong>מערכות</strong> חיים מגוונות שחיו בצורה הרמונית ומאוזנת להפליא, תוך שהן מקיימות ביניהן יחסי תלות הדדיים.&nbsp;
                                        התערבותו של האדם, גרמה בכל מקום להפרת האיזון העדין שהתקיים בין המערכות השונות, תוך שהיא גורמת להיעלמות מינים שלמים של בעלי חיים, אשר התקיימו במשך מיליוני שנים על פני כדור הארץ.&nbsp;
                                        השפעות האדם לא התבטאו על פני היבשת בלבד.&nbsp; במהלך התפתחותו, שכלל האדם את יכולתו הטכנולוגית, אוצרות טבע&nbsp; רבים הופקו מתוך האדמה ושמשו את האדם לצורך שיפור רמת חייו ואיכותם.&nbsp; &nbsp;&nbsp;הוקמו תעשיות מודרניות רבות, האדם&nbsp; רתם את כוח המים לצרכיו ונתגלו סוגי אנרגיות חדשות כמו פחם, גז טבעי, ודלק שהופק משמן האדמה.   השימוש המסיבי והממושך בסוגי דלק שונים, גרם לפליטה מסיבית של גז&nbsp; דו תחמוצת הפחמן&nbsp; לתוך האטמוספרה, ולשינוי איטי אך משמעותי בהרכבה,&nbsp; שינוי שגרם בין היתר לאפקט החממה המאיים על שווי המשקל התרמי של אטמוספרת כדור &nbsp;הארץ ועלול לפגוע ישירות גם באיכות הסביבה הקרובה והמיידית בה חי האדם.&nbsp;
                                        גזים אחרים הנפלטים לאטמוספרה, פוגעים בשכבת האוזון המגינה על כדור הארץ מחדירת קרינה מסוכנת, והתפשטות התופעה מאיימת על חייהם של בעלי חיים רבים ואף על חיי האדם עצמו.&nbsp;
                                        ככל שהתרבו <strong><em>התצפיות </em></strong>וכמות המידע של האדם על הטבע,&nbsp; התבררו יותר הקשרים הסבוכים המתקיימים בין הגורמים השונים הנמצאים אל פני כדור הארץ.&nbsp;
                                        התברר כי בטבע קיימות שרשראות מזון סבוכות, הן בים, והן על פני האדמה.&nbsp; בשרשראות מזון אלו, קיים קשר ישיר והדוק בין הצומח, החי והסביבה הדוממת, כאשר כל גורם בשרשרת, תלוי במרכיבים מהם הוא ניזון ומשפיע על הבאים אחריו בשרשרת.&nbsp; קשרים אלו הם הדוקים ביותר ומאוזנים להפליא, וכל פגיעה בגורם אחד, משפיעה על שרשרת שלימה של בעלי חיים וצמחים, וגורמת להפרת האיזון.&nbsp;
                                        התפיסה המתגבשת בשנים האחרונות הנה: &nbsp;כי כל כדור הארץ כולו, מתפקד כמערכת אקולוגית סגורה, בה תלויים בעקיפין כל הגורמים הנמצאים בה, זה בזה.&nbsp; הוא מתנהג כמערכת שבה, כל השפעה והפרעה, נשארת כלואה&nbsp; בתוך תחומי המערכת, ומוחזרת ישירות אל כל הגורמים הנמצאים בתוכה.</p>

                               
        </p>
        
        </div>
        <span class="page-number">22</span>
        <span class="page-number center-title"></span>